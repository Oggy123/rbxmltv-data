<?xml version="1.0" encoding="utf-8"?>

<a><n>Hrana kao lijek (1/5)</n><s o="2020-06-02 21:00:00" d="2020-06-02 22:00:00" n="HRT1" id_tv="138"></s><p><k>Dokumentarna serija.</k><d>&quot;Neka tvoja hrana bude tvoj lijek, a tvoj lijek neka bude tvoja hrana&quot;, još je u drevna vremena govorio Hipokrat. O najnovijim spoznajama suvremene znanosti, koje u središtu pozornosti imaju upravo hranu i zdrave prehrambene navike, govori popularnoznanstvena serija Hrvatske televizije &quot;Hrana kao lijek&quot;. Doista, što je zdrave hrane oko nas manje, to je ona sve traženija. Koja je to hrana koja u organizmu djeluje poput lijeka? Zašto ju naš organizam treba, te kakvu vrijednost takva hrana ima za naše zdravlje? 
O tome u seriji govore vrsni domaći i strani znanstvenici koji se bave kliničkom prehranom, nutricionisti, biolozi, povjesničari te brojni drugi stručnjaci i znalci koji proučavaju važnost zdrave prehrane za zdravlje čovjeka. Serija &quot;Hrana kao lijek&quot; snimana je u produkciji HRT-a tijekom tri godine, u različitim godišnjim dobima i razdobljima, ovisno o sadnji, rastu i dozrijevanju pojedinih plodova. Posebna vrijednost produkcije ove domaće znanstvene serije leži i u činjenici da promatra fenomen hrane kroz povijest do današnjih dana, dok multidisciplinarnim pristupom različite znanosti i znanstvenici ukazuju na važnost pojedine hrane za ljudski organizam, koja se unošenjem &quot;ponaša&quot; poput lijeka. Hrvatska radiotelevizija i ekipa serije, prema ideji i scenariju urednice serije dr. sc. Jasne Burić, u režiji Zdravka Mustaća, gledateljima su pripremili atraktivan sadržaj, koji će ih, na znanstveno utemeljen način educirati o zdravoj hrani koju nam svakodnevno nudi priroda u kojoj živimo. Seriju karakterizira uzbudljiva i poticajna TV priča, brojni kompetentni sugovornici, te ono najvažnije: uvjerljiva i obrazovna poruka za sve uzraste, koja će sasvim sigurno utjecati na životne navike i stavove mnogih o zdravoj i korisnoj prehrani za čovjeka.
S obzirom da je, više nego ikad, zdrava prehrana, zdrav način života, biološki uzgojena hrana bez aditiva ili bilo kakvih umjetnih aroma i kemijskih dodatnih supstanci jedna od najvažnijih preokupacija suvremenog čovjeka, budite uz Hrvatsku radioteleviziju i seriju &quot;Hrana kao lijek&quot;. 
Serija ima deset epizoda: MASLINA, MED, ČEŠNJAK, GROŽĐE, GLJIVE, RIBE, MRKVA, JABUKA, BOBIČASTO VOĆE, ZDRAVA PREHRANA I KRETANJE.
---
 
1. emisija: 

Drevno, mitsko drvo masline gotovo je vječno. Za njega je čovjek vezan od biblijskih dana. Maslina nosi snažnu poruku tijekom čitava postojanja ljudske civilizacije. I danas je nezamjenjiva, ona daje čovjeku vrijedno ulje koje mu osigurava unos zdravih tvari koje čuvaju zdravlje. O tome što znanost znade o maslini i maslinovome ulju, te o svim maslinovim proizvodima koje čovjek treba, kako bi živio zdravo i dugo, govore vrhunski znanstvenici s područja različitih znanosti. Uopće, maslina je odigrala važnu ulogu u ukupnoj ljudskoj povijesti. Snažno je utisnuta u različite religije, u mitologije, ljudsku kulturu prehrane, liječenje, poimanje ljepote tijela... Danas je maslinovo ulje nezaobilazna zdrava prehrambena namirnica koja svjedoči o blagodati mediteranske prehrane za ljudsko zdravlje. Taj snažni mediteranski antioksidans koji ima nezamjenjive nezasićene masne kiseline daje organizmu zaštitu od mnogih bolesti. Posljednjih pola stoljeća u tehnologiji hrane uvedeno je oko četiri tisuće različitih kemikalija i zato je naša prehrana potpuno drukčija od prehrane naših baka i djedova. Stoga, hladno prešano ulje masline, koje tim postupkom postaje čisti maslinov sok, bez dodataka, savršeno je u prehrani čovjeka.

Prema ideji Jasne Burić
Stručni suradnik: prof. dr. sc. Željko Krznarić
Asistentica redatelja: Elza Kraljević</d></p><i><t>Dokument</t><w>http://tv.sms.cz/televize/hrt1/20200602/1410343972-Hrana-kao-lijek-1-5</w></i><x></x></a>
