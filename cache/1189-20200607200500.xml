<?xml version="1.0" encoding="utf-8"?>

<a><n>Hrvatski premijeri osobno (1/9)</n><s o="2020-06-07 20:05:00" d="2020-06-07 21:00:00" n="HRT4" id_tv="1189"></s><p><k>Stjepan Mesić
Dokumentarna serija.</k><d>Osam epizoda serije &quot;Hrvatski premijeri osobno&quot; osobni su i politički portreti devet predsjednika hrvatskih vlada: Stjepana Mesića, Josipa Manolića, dr. Franje Gregurića, Hrvoja Šarinića, Nikice Valentića, dr. Zlatka Mateše, Ivice Račana, dr. Ive Sanadera i Jadranke Kosor. U seriji govore premijeri osobno, ali i drugi insajderi, svjedoci i protagonisti vremena, a epizode ne sadrže dodatne komentare i autorska pojašnjenja.
Neupitno je da su političke karijere hrvatskih premijera sve do smrti prvog hrvatskog predsjednika dr. Franje Tuđmana ostale u njegovoj sjeni, ali su ipak ostavile duboki trag u politici. Riječ je o devet ljudi koji su obilježili Hrvatsku politiku i društvo u proteklih tri i više desetljeća...
Kroz tridesetak intervjua sa svjedocima novije hrvatske povijesti, od kojih su mnogi bili u samom vrhu politike, mogu se sagledavati i pojedina politička razdoblja. U epizodama posvećenima Josipu Manoliću i Stjepanu Mesiću npr., dragocjena su njihova svjedočenja o Hrvatskom proljeću ili nastanku antifašističkog pokreta u Hrvatskoj, kao i o kontroverzama koje je nosila komunistička revolucija nakon 1945., a koje i danas izazivaju burne polemike i podjele u društvu. Epizode kronološki prate razvoj hrvatske demokracije, te stranačke, gospodarske i medijske scene. Dio tih procesa pratile su kontroverze i afere iz razdoblja tranzicije. Kroz cijelu seriju vidljiva je i stalna borba za političku dominaciju različitih interesnih struja na vlasti, poput hrvatske &quot;Igre prijestolja&quot;.
Možda najzanimljiviji dio ovih portreta jesu privatne biografije premijera, njihove osobne i obiteljske priče koje su često određivale i njihov kasniji politički put. 
U petoj epizodi portretirana su dva hrvatska premijera, Hrvoje Šarinić i Zlatko Mateša, zbog činjenice da je Šarinić u razdoblju Matešine vlade, kao predstojnik Ureda predsjednika Tuđmana, demonstrativno napustio aktivnu politiku. 
Tijekom snimanja serije Hrvoje Šarinić zbog teške bolesti nije mogao komunicirati s javnosti. Dr. Ivo Sanader, iako pozvan, odbio je govoriti za seriju.

1. epizoda

Epizoda se bavi burnom političkom biografijom predsjednika prve hrvatske vlade Stjepana Mesića i obiteljskim tragedijama koje su mu obilježile život. Nakon više od 40 godina Mesić je s ekipom serije posjetio zatvorsku ćeliju u Staroj Gradiški u kojoj je ležao zbog hrvatskog nacionalizma. O sukobu s Mesićem te počecima rata u bivšoj Jugoslaviji govori Borislav Jović, bivši predsjednik predsjedništva SFRJ. Ivić Pašalić i Josip Manolić otkrivaju kako je došlo do prvih podjela u HDZ-u i stvaranja &quot;udbaške&quot; i &quot;ustaške&quot; frakcije, te do procesa detuđmanizacije nakon gubitka izbora 2000. godine. 
U epizodi govore i brojni Mesićevi prijatelji i suradnici te dužnosnici vlade i HDZ-a. 

Stjepan Mesić, prvi hrvatski premijer, imao je najkraći mandat u hrvatskim vladama, trajao je samo 6 mjeseci. U prvu hrvatsku vladu Mesić je pozvao i mnoge koji nisu bili članovi HDZ-a, što je izazvalo prve podjele u toj stranci. Mesić se stalno suprotstavljao Tuđmanu, a Tuđmanu je opet smetala Mesićeva popularnost, tvrdi Vladimir Šeks. Epizoda govori i o Mesićevom odlasku u Beograd na mjesto predsjednika Predsjedništva SFRJ, te njegovom sukobu s Borislavom Jovićem i Generalštabom JNA. U Požegi i Orahovici Mesić se prisjetio svog ratnog djetinjstva i ubojstava članova svoje obitelji koja su počinili lokalni ustaše. Za seriju &quot;Hrvatski premijeri osobno&quot; Mesić je progovorio i o svojim kontroverznim proustaškim istupima početkom 90-ih. U epizodi govore i Mesićevi prijatelji Slavko Goldstein, Dušan Bilandžić, te slovenski poduzetnik Božo Dimnik koji je Mesića povezao s Hansom Dietrichom Genscherom, njemačkim ministrom vanjskih poslova, najzaslužnijim za međunarodno priznanje RH. 

Redatelj i scenarist: Gordan Malić
Montažer: Karlo Gorup
Producent: Dominik Galić
Snimatelj: Dubravko Ćuk
Produkcija: MissArt za HRT, 2017.
Urednik: Željko Rogošić</d></p><i><t>Dokument</t><w>http://tv.sms.cz/televize/hrt4/20200607/1410426686-Hrvatski-premijeri-osobno-1-9</w></i><x></x></a>
