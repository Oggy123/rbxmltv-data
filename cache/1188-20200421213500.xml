<?xml version="1.0" encoding="utf-8"?>

<a><n>Brazil (12)</n><s o="2020-04-21 21:35:00" d="2020-04-21 23:50:00" n="HRT3" id_tv="1188"></s><p><k>(Brazil) Britanski film.</k><d>Znanstveno-fantastična satira. Sam Lowry (J. Pryce) radi kao činovnik u jednom ministarstvu totalitarističke države koja se guši u silnoj birokraciji. Državom hara skupina takozvanih terorista koji se uporno bore protiv tiranske vlasti. Jedan od glavnih protudržavnih aktivista je Harry Tuttle (R. De Niro), pa vlast izdaje zapovijed za njegovo uhićenje. Zbog birokratske pogreške policija uhvati nedužnog Harryja Buttlea. Kako sustav ne želi priznati pogrešku, Buttle je smaknut, a Lowry se treba ispričati žrtvinoj obitelji. Na tom zadatku slučajno susreće djevojku Jill (K. Greist) koja mu se neprestano pojavljuje u snovima i mašti. Jill isprva ne želi razgovarati s Lowryjem vjerujući kako je isti kao i svi vladini ljudi, ali se ubrzo uvjeri u njegove dobre namjere. Kako se i ona nalazi na vladinoj crnoj listi, Lowry joj pokušava pomoći...
Orwellovo literarno remek-djelo &quot;1984.&quot; poslužilo je Terryju Gilliamu (Kralj ribara, 12 majmuna) kao početna ideja za stvaranje još jedne filmske poslastice. I to doslovno kao početna ideja, jer sve je ostalo u filmu plod autorove kreativne snage. I knjiga i film pokazuju sumornu i beznadnu budućnost, no Gilliam za razliku od Orwella ne vidi vladajuću elitu represivnog totalitarizma kao nepogrešivu i bešćutnu mašineriju. U njegovoj je viziji vladajući mehanizam pun rupa i pogrešaka, a njegovi izvršitelji karikirani i u svakom pogledu nesavršeni. Sve je u Gilliamovom filmu pomaknuto (uključujući i izvrsne izvedbe glumačkog ansambla) i začinjeno znatnom dozom ironije te upakirano u kolaž pomno osmišljenih i izvrsno realiziranih prizora zapanjujuće scenografije i osebujne atmosfere. Gilliam je pažnju javnosti prvi put privukao pridruživši se britanskoj skupini komičara Monty Python i osmislivši ekstravagantne animacije za njihovu seriju &quot;Leteći cirkus&quot;. Ubrzo je počeo i režirati, a već su njegovi raniji filmovi (Monty Python i Sveti Gral, Time Bandits) otkrili kako je riječ o vrlo nadarenom autoru originalnog vizualnog izražaja. Gilliam se ne zadržava samo na pojavnoj estetici. Njegovi su filmovi i intelektualno prilično zahtjevni. To se pogotovo može primijeniti na &quot;Brazil&quot;. Film je bio nominiran za dva Oscara (scenografiju i scenarij), a osvojio je dvije BAFTA-e (produkcijski dizajn i specijalni efekti), dvije nagrade Bostonskog udruženja filmskih kritičara (epizoda I. Holma, posebna pohvala za produkcijski dizajn) te tri nagrade Udruženja filmskih kritičara Los Angelesa (redatelj, film i scenarij). 

Uloge: Jonathan Pryce, Robert De Niro, Katherine Helmond, Ian Holm, Bob Hoskins, Michael Palin, Ian Richardson, Peter Vaughan, Kim Greist
Scenarij: Terry Gilliam, Tom Stoppard i Charles McKeown
Režija: Terry Gilliam
Proizvodnja: 1985.
Urednik: Dean Šoša</d></p><i><w>http://tv.sms.cz/televize/hrt3/20200421/1390925494-Brazil-12</w></i><x></x></a>
