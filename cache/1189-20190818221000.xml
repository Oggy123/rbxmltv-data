<?xml version="1.0" encoding="utf-8"?>

<a><n>Hrvatsko vodeno blago II (4/5)</n><s o="2019-08-18 22:10:00" d="2019-08-18 23:00:00" n="HRT4" id_tv="1189"></s><p><k>Paklenica
Dokumentarna serija.</k><d>Paklina nastala u dimu i vatri, iz luča iscijeđena, dala je ime velebitskim duboko urezanim ožiljcima ispod Svetoga brda. Kanjoni Mala i Velika Paklenica, blizanci izdubljeni vodom njezinih potoka koji se za velikih kiša i otopljenih snjegova žure prema moru. 
Mala Paklenica duga je dvanaest kilometara, široka četiristo do petsto metara, a Velika je duža dva kilometra.
Ova dojmljiva kanjonska ljepota, bogatstvo i raznolikost šuma izvorišta bujičnih potoka Velike i Male Paklenice, proglašena je 1949. godine Nacionalnim parkom Paklenica na 95 četvornih kilometara površine. 
U zapadnom dijelu Parka Ribnička vrata, Javornik i Debelo brdo dominiraju iznad visoravni Velikog Rujna i Bojinca. Preko vrha Golić koji se nadvio nad Suhom dragom, udolinom Brezimenjača i u njoj skrivenim Ramićima i Parićima pogled nam seže prema sjevernoj granici nad kojom dominiraju Veli Golić, Malovan i Crljeni kuk.
Iznad skrivenog i teško dostupnog kanjona potoka Male Paklenice stoje Jerkovac i Badalj s Velikim močilima. Preko Jerkovca iznad Ivanjske lokve po kosi Debelog brda penjemo se na mitsko Sveto brdo. Imati ga uz sebe, zvati ga svojim, pričati o njemu i družiti se s njim, povlastica je rijetkih. Pogled sa Svetoga brda svjedoči nam o veličini i pokazuje nam put kroz vrijeme u kojemu smo na trenutak zastali. 
U Ramićima smo osjetili tragove prošlih vremena. Na izvoru Stražbenica krenuli smo putem vode Golubinki. Slijedili smo njezin podzemni put u vruljama Modrič i Zečica. Pratili smo ćudljivi tok vode Velike Paklenice kroz godišnja doba. U Manitoj peći rasplamsali smo maštu. 
Od tisuću zabilježenih biljnih vrsta 79 ih je endemično. Penjači uz litice dijele mjesto s divokozama (Rupicapra rupicapra). Od razine mora pa do najviših visova u Nacionalnom parku Paklenica mnoge su životinjske vrste našle svoj dom.</d></p><i><t>Dokument</t><w>http://tv.sms.cz/televize/hrt4/20190818/1310752858-Hrvatsko-vodeno-blago-ii-4-5</w></i><x></x></a>
