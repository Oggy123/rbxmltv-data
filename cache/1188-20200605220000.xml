<?xml version="1.0" encoding="utf-8"?>

<a><n>Kiklop</n><s o="2020-06-05 22:00:00" d="2020-06-06 00:00:00" n="HRT3" id_tv="1188"></s><p><k>Hrvatski film (12) - ciklus Antuna Vrdoljaka.</k><d>Drama. Zagreb uoči Drugog svjetskog rata. Mladi intelektualac, kazališni kritičar i pjesnik Melkior Tresić provodi noći u poznatoj kavani, raspravljajući u dimu cigareta i alkoholnih isparavanja o umjetnosti, kazalištu i politici u društvu uvijek provokacijama i ironiji sklonom Ugu te s melankoličnim pijancem Maestrom zagledajući se pritom u atraktivnu Vivijanu, ženu bujne plave kose, često viđenu u društvu glumaca. Ubrzo Melkiorov ležeran, boemski život koji se osim pisanja i čestih posjeta kavani sastoji i od strastvenih posjeta udanoj dami Enki, prekida poziv u vojsku. Melkior, suočen s drugom stranom života, onom krutom, vojničkom gdje se svakodnevno dokazuje da si nitko i ništa, teško preživljava te ubrzo završi u bolnici pokušavajući na temelju lošeg zdravstvenog stanja dobiti otpust iz vojske, no to mu ne pođe za rukom te ga otpreme u ludnicu. 
Snimljen prema istoimenom romanu, jednom od nezaobilaznih djela hrvatske književnosti izašlog iz pera najistaknutijeg suvremenog hrvatskog pisca i dramatičara Ranka Marinkovića, Kiklop (1982.) je priča koja opisuje vrijeme uoči rata, vrijeme kaosa, strahova i popuštanja kočnica koje u protagonistima provocira osjećaj beznađa i nesigurnosti. Ironija, sarkazam, odavanje alkoholu, incidentne situacije, raskalašenost, predznaci su budućih zbivanja iz kojih glavni karakter Melkior bježi u unutarnje monologe, sanjarenja, pjesnikovanja. Osim atmosfere, filmom dominira izvrsna glazba koju je stvorio svestrani glazbeni autor (jazz skladbe, orkestralna i simfonijska glazba, balet, kazalište, film) Miljenko Prohaska dok plejadu renomiranih glumaca predvodi Frano Lasić u ulozi Melkiora Tresića.</d></p><i><w>http://tv.sms.cz/televize/hrt3/20200605/1410396900-Kiklop</w></i><x></x></a>
