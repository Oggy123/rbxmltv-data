<?xml version="1.0" encoding="utf-8"?>

<a><n>Rat prije rata (9/10)</n><s o="2019-08-19 20:05:00" d="2019-08-19 21:00:00" n="HRT1" id_tv="138"></s><p><k>Dokumentarna serija.</k><d>Početak travnja 1991. Srpski član Predsjedništva Jugoslavije Borisav Jović broji zadnje tjedne svog mandata na mjestu predsjednika Jugoslavije. U dogovoru s predsjednikom Srbije Slobodanom Miloševićem na razgovor poziva vojni vrh - generale Kadijevića i Adžića. 
Sklapaju tajni dogovor: ako Hrvatska pokuša uspostaviti pravni poredak na svojim okupiranim područjima, vojska to neće dopustiti. Jović za vojnu intervenciju više neće tražiti suglasnost Predsjedništva. U svojim dnevničkim bilješkama toga će dana Borisav Jović zapisati: 'U svakom slučaju, &quot;prešli smo Rubikon&quot;. Tada više ni od koga nismo tražili nikakve odluke.'
Otvoren je put za posljednji čin - vojno učvršćivanje granica &quot;Velike Srbije&quot;. Osjeća to i Franjo Tuđman. Nakon razgovora s Miloševićem u ožujku, vjerovao je da će izbjeći sukob. Sada u travnju, s razgovora u Tikvešu vratio se nespokojan.
Do najavljenog proglašenja neovisnosti Hrvatske i Slovenije ostalo je malo manje od dva mjeseca. General Kadijević saziva sastanak najviših zapovjednika. Zadatak je dosadašnje planove o izvanrednim prilikama zamijeniti ratnim planovima. 
Netom prije proglašenja neovisnosti SAD šalje oštro upozorenje da neće dopustiti raspad Jugoslavije. Međutim, u tome imaju samo jednog saveznika, predsjednika Vlade Antu Markovića. Ali Marković nema legitimitet. Njegova politika poražena je na izborima u svim republikama. Unatoč stalnim tajnim sastancima s prosrpskim dijelom Predsjedništva, ministar obrane Kadijević tada još uvijek podupire očuvanje Jugoslavije. 
Unatoč svim prijetnjama i pritiscima, 25. lipnja 1991., Slovenija i Hrvatska proglasit će neovisnost. Dan poslije jugoslavenski premijer Ante Marković donosi odluku o vojnoj intervenciji u Sloveniji. Počinje rat. S vremenom će sve više činjenica upućivati na zaključak da cilj rata u Sloveniji, ili bolje rečeno jedini cilj, nije bio cjelovitost Jugoslavije. 
Već u siječnju je postignut dogovor o izlasku Slovenije iz Jugoslavije. Stvarni cilj bio je Hrvatsku uvući u rat. Na to upućuje sve više spoznaja istraživača.
Kraj lipnja 1991. Splet okolnosti navest će armijski vrh na konačni obrat. Nakon godinu dana taktiziranja Kadijević je prelomio - Jugoslavensku armiju, prvi put iskreno, do kraja i u cijelosti, stavlja na raspolaganje Slobodanu Miloševiću. Armija aktivira operaciju napada na 
Hrvatsku. U takvim okolnostima Tuđmanu ne preostaje drugo nego taktizirati. Potpisat će Brijunsku deklaraciju i zaustaviti planirani napad na Hrvatsku u zamjenu za tromjesečnu odgodu proglašenja neovisnosti. Taj njegov potez pokazat će se kasnije ključnim za obranu Hrvatske. Vojna obavještajna služba, KOS, obavlja operativno obavještajne pripreme za rat. U Moskvi se istodobno odvija vojni udar. Puč u Sovjetskom Savezu bit će, na sreću, ugušen za nekoliko dana. Bombe u Zagrebu, pokazat će se kasnije, bile su obavještajna priprema za opći napad na Hrvatsku. 

Scenarist i redatelj: Miljenko Manjkas
Produkcija: Intermedia grupa</d></p><i><t>Dokument</t><w>http://tv.sms.cz/televize/hrt1/20190819/1310805133-Rat-prije-rata-9-10</w></i><x></x></a>
