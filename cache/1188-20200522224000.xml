<?xml version="1.0" encoding="utf-8"?>

<a><n>Deps</n><s o="2020-05-22 22:40:00" d="2020-05-23 00:10:00" n="HRT3" id_tv="1188"></s><p><k>Hrvatski film (12) - ciklus Antuna Vrdoljaka.</k><d>Opljačkana je Kreditna banka usred dana u samom centru Zagreba. Policijski inspektori sumnjaju na Depsa, 36-godišnjeg kriminalca za kojeg im je dojavljeno da je u sitnim noćnim satima stigao kombijem u Zagreb. On je iskusni kriminalac, višestruko osuđivan, s 15 godina zatvora iza sebe. Na identifikaciji blagajnica banke ne prepozna pljačkaša u Depsu te ga policija nerado pušta. U međuvremenu Deps upozna lijepu djevojku Lelu u koju se zaljubi te započnu zajednički život. Međutim, policija je često na njihovim vratima zbog raznih sumnji, pa Deps, svjestan da nikada neće imati mira, odluči promijeniti taktiku... 
Snimljen 1974. godine, Deps je film o bivšem kriminalcu koji se pokušava asimilirati, prihvatiti društvene norme, započeti normalan život no u tome ga ometaju stalne policijske provjere i sumnje. Sniman u noćnim ambijentima grada (puste ulice, zadimljeni lokali, policijska čekaonica...) izvrsnom kamerom Vjenceslava Oreškovića te akcentuiran jazzerskim tonovima Alfija Kabilja, Deps je po svojoj tematici atipičan film za ono vrijeme, sociološka kritika društva i represivnih organa koji nemaju sluha, a ni volje za drugačije mišljenje. Osim režije, Vrdoljak potpisuje i scenarij, a u glavnim su ulogama velike tadašnje zvijezde, Bekim Fehmiu i Milena Dravić koja je nagrađena Srebrnom arenom na pulskom festivalu. Osim njih glume i Fabijan Šovagović u ulozi inspektora, Relja Bašić u ulozi pijanog profesora doušnika, Krešimir Zidarić u ulozi zadrtog policajca te Zdenka Heršak u ulozi nemoguće Zagrepčanke.</d></p><i><w>http://tv.sms.cz/televize/hrt3/20200522/1401047613-Deps</w></i><x></x></a>
