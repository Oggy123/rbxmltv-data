<?xml version="1.0" encoding="utf-8"?>

<a><n>Svijet Bauhausa (1/3)</n><s o="2020-04-18 10:47:00" d="2020-04-18 11:45:00" n="HRT2" id_tv="139"></s><p><k>(Bauhaus World) Kod
Dokumentarna serija (54:53).</k><d>Kakve veze s Bauhausom imaju pokretne stepenice u Medellínu, arapska slova u Ammanu, pokućstvo s pričom iz Londona, urbana poljoprivreda u Detroitu i kompleks za zajedničko stanovanje u Tokiju?
Arhitekt Walter Gropius osnovao je Bauhaus u Weimaru 1919. godine. Okupio je neke od najistaknutijih umjetnika u Europi kako bi stvorio školu koja će spojiti umjetnost i zanat. Zajedno su započeli iznova promišljati o svijetu i društvu. Iako je škola Bauhaus - koja se poslije preselila u Dessau, a zatim u Berlin - postojala samo nekoliko godina, revolucionirala je ideje o organizaciji modernog života. 
Godine 2019. slavila se stogodišnjica osnutka Bauhausa. Kako bi obilježio tu prigodu, planetfilm je za Deutsche Welle snimio dokumentarnu seriju. Serija je usredotočena na utjecaj koji filozofija pokreta Bauhaus još i danas ima na globalizirano društvo 21. stoljeća. Ujedno istražuje povijesne paralele između 1919. i današnjice: društvo je suočeno s velikim prevratima i izazovima, baš kao i u ono vrijeme.
Upoznajemo arhitekte, urbaniste, dizajnere i umjetnike iz cijeloga svijeta koji u duhu Bauhausa žele preispitati i promijeniti svijet. Tatiana Bilbao, na primjer, meksička je arhitektica koja je dizajnirala kuću od 8000 dolara za najsiromašnije članove društva. Dizajner Ahmed Humeid razrađuje plan za uvođenja reda u prometni kaos jordanske prijestolnice Amman. Kako i gdje će u budućnosti živjeti sve veća svjetska populacija? Minimalistički i zajednički u sićušnim prostorima, kako to zamišlja njemački arhitekt Van Bo Le-Mentzel? Ili možda čak na Marsu? Slavni britanski arhitekt sir Norman Foster izradio je nacrte za naselje na tom planetu.
Isječci o povijesti i filozofiji Bauhausa pružaju kontekst i pozadinu za neka od gorućih pitanja današnjice.

1. epizoda:

Koja je tajna Bauhausova uspjeha?
2019. godine obilježava se 100. godišnjica otvaranja najpoznatije njemačke umjetničke škole, Bauhausa. Određuju li Bauhausovi društveni ideali i načela dizajna to kako danas živimo? Istražite ostavštinu ove kultne njemačke institucije.

Odabrala: Mira Vočinkić</d></p><i><t>Dokument</t><qq><q id="r">repríza</q></qq><w>http://tv.sms.cz/televize/hrt2/20200418/1390955108-Svijet-bauhausa-1-3</w></i><x></x></a>
