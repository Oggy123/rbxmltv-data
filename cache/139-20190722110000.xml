<?xml version="1.0" encoding="utf-8"?>

<a><n>Pakleni val</n><s o="2019-07-22 11:00:00" d="2019-07-22 13:00:00" n="HRT2" id_tv="139"></s><p><k>(Point Break) Američki film - Filmovi s 5 zvjezdica (12) (1991.).</k><d>Triler. Okretni Johnny Utah (K. Reeves) mladi je i neiskusni FBI-jev agent kojem šef Ben Harp (J. C. McGinley) dodijeli težak zadatak, istragu niza vješto izvedenih pljački banaka. Kad od svog starijeg partnera, Angela Pappasa (G. Busey), dozna da su kriminalci maskirani u bivše američke predsjednike tijekom posljednje tri godine izveli čak 27 pljački, te da im je nemoguće ući u trag, Johnny uz Pappasovu pomoć na temelju snimaka nadzornih kamera zaključi da se iza maski krije skupina odvažnih surfera. Stoga Johnny nabavi surfersku dasku te već prvog dana, nespretno jašući na valovima, upozna atraktivnu Tyler Ann Endicott (L. Petty). Tyler je vješta surferica i bivša djevojka markantnog Bodhija (P. Swayze), vođe skupine jahača na valovima koji svake godine u lipnju i srpnju neustrašivo prkose prirodi. Znajući da su se sve pljačke dogodile baš u tom razdoblju, Johnny se preko Tyler počne družiti s Bodhijem. Nakon što s djevojkom uskoro započne ljubavnu vezu, Johnny će s Bodhijem razviti neobično prijateljstvo, istodobno obilježeno razumijevanjem i nepovjerenjem...
Film je snimljen u produkciji slavnog oskarovca Jamesa Camerona (Terminator 1 i 2, Bezdan, Istinite laži, Titanic, Avatar), a dobio je i MTV-jevu filmsku nagradu za najpoželjnijeg glumca (K. Reeves). Scenarij supotpisuje W. Peter Iliff (Patriotske igre, Pod sumnjom), a to je četvrti film oskarovke Kathryn Bigelow (Narednik James, 2010.). Kathryn Bigelow se tematikom i poetikom svojih djela naslanja na tradiciju klasičnog Hollywooda i ostvarenja glasovitog francuskog redatelja Jeana-Pierrea Melvillea (Samuraj). I u &quot;Paklenom valu&quot;, sugestivnoj, nenametljivo stiliziranoj priči o neobičnom prijateljstvu, u središtu redateljičina zanimanja je intrigantan i slojevit odnos policajca i lopova, čiji prikaz odiše životnošću i uvjerljivošću. U glavnoj ulozi nastupa K. Reeves (Opasne veze, Mali Buddha, Brzina, Đavolji odvjetnik, trilogija Matrix, Ljubav nema pravila, Kuća na jezeru), a njegovi su partneri P. Swayze (Prljavi ples, Bratska krv, Duh, Donnie Darko, Pssst... nikome ni riječ), L. Petty (Ženska liga, Moj prijatelj Willy) i G. Busey (Zvijezda je rođena, Smrtonosno oružje, Predator 2, Pod opsadom, Tvrtka). 

Uloge: Keanu Reeves, Patrick Swayze, Gary Busey, Lori Petty, John C. McGinley, James LeGros, John Philbin, Bojesse Christopher, Julian Reyes, Daniel Beer, Chris Pedersen, Vincent Klyn, Anthony Kiedis
Scenarist: W. Peter Iliff (prema priči Ricka Kinga i W. Petera Iliffa)
Redateljica: Kathryn Bigelow
Proizvodnja: 1991.
Urednik: Igor Tomljanović</d></p><i><w>http://tv.sms.cz/televize/hrt2/20190722/1300885793-Pakleni-val</w></i><x></x></a>
