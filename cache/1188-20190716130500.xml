<?xml version="1.0" encoding="utf-8"?>

<a><n>Hrvatsko podmorje III (1/6)</n><s o="2019-07-16 13:05:00" d="2019-07-16 13:35:00" n="HRT3" id_tv="1188"></s><p><k>Dubrovnik
Dokumentarna serija.</k><d>Autor Miro Andrić vodi nas na još šest bisera Jadrana i otkriva morski svijet koji ih okružuje. DUBROVNIK, KORČULA, HVAR, PAG, LOŠINJ i daleki SVETI ANDRIJA epizode su HRVATSKOG PODMORJA 3. Kao i u prethodnih 12 epizoda i ovih šest isprepleću bogatstvo kopna, povijesti, prirode s tajanstvenim ljepotama podmorskih špilja, potopljenih brodova i živog svijeta podmorja.
U svakoj epizodi vodimo vas na 5 najatraktivnijih podmorskih lokacija. U nekima su to strme litice, pješčana dna, potopljeni brodovi, špilje. Vodimo vas na lokacije na kojima malo tko ima priliku roniti - od podmorja dubrovačkih zidina do plićina oko Jabuke. U svakoj epizodi jedan zaron posvećujemo jednom zanimljivom staništu, neobičnoj grupi živih bića ili pak načinu života u moru. Bila nam je želja približiti gledatelju čaroban svijet raznih područja i karakteristične organizme koji tu žive. Na taj način želimo potaknuti gledatelje na samostalno otkrivanje i zaštitu ljepota koje nas okružuju.

1 epizoda: DUBROVNIK

Prva epizoda posvećena je Dubrovniku i njegovim otocima. Na jugu Lokrum, na zapadu Sveti Andrija i sjever s Elafitskim arhipelagom. Prepun nadmorskih zanimljivosti Dubrovnik i njegova okolica imaju prekrasno i zanimljivo podmorje. Na svetom Andriji zaranjamo na okomite litice ispod svjetionika prateći legendu o nesretnoj ljubavi. Na Elafitima špilje, kamene hridi, pješčana dna, jata riba... U samoj blizini Dubrovnika, na pola milje udaljenosti, kod Grebena otkrivamo potopljeni brod &quot;Totono&quot;. Na njemu je bio neobičan teret - traktor. Sada leži na pješčanom dnu, kao da je svaki tren spreman za rad. Lokrumski vrtovi, legende, šetnice i zanimljivo Mrtvo more vode nas u neobičnu priču o sasvim običnim organizmima podmorja koje zovemo bodljikašima. A u njih ubrajamo trpove, zvjezdače i ježince - životinje zanimljivih prilagodbi i načina života. Za kraj vas vodimo u jedinstven i po prvi put zabilježen noćni svijet podmorja ispod dubrovačkih zidina. Ljetne igre Grada preselile su se u noćno podmorje, a u morskoj verziji &quot;Novele od Stanca&quot; uloge su pripale zubacu, lastavici, hobotnici i murini.

Stručni suradnici: prof. dr. Ivan Jardas, dr. sc. Leon Grubišić i mr. Petar Kružić 
Asistent snimatelja: Blaž Andrić
Glavni ronilac: Dražen Ćurković
Glazba: Đelo Jusić jr.</d></p><i><t>Dokument</t><w>http://tv.sms.cz/televize/hrt3/20190716/1300907825-Hrvatsko-podmorje-iii-1-6</w></i><x></x></a>
