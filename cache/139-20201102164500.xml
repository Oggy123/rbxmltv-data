<?xml version="1.0" encoding="utf-8"?>

<a><n>Psi s važnim poslovima (1/5)</n><s o="2020-11-02 16:45:00" d="2020-11-02 17:40:00" n="HRT2" id_tv="139"></s><p><k>(Dogs With Extraordinary Jobs) Spašavatelji
Dokumentarna serija (47:59).</k><d>Psi nas ne prestaju zadivljivati. Inteligentni su, odani i sposobni za razne stvari za koje ljudi nisu. Nije čudno da nam pomažu u nizu poslova, a neki su jednostavno nevjerojatni.
Serija istražuje neobične poslove koje naši četveronožni prijatelji obavljaju diljem svijeta i detaljno analizira kako psi spašavaju živote, sprječavaju potencijalne katastrofe, spašavaju obitelji i štite cijelu jednu vrstu.
Diljem svijeta psi nas spašavaju u nizu neočekivanih scenarija. Neki traže preživjele poslije katastrofa ili spašavaju životinje koje lovokradice i trgovci divljim životinjama ugrožavaju. Drugi nam pomažu u nevolji - i na kopnu i u vodi. 
Od neustrašivih pasa koji iskaču iz helikoptera do pasa koji sprječavaju kobne bolesti u košnicama, ova će vam serija o psećoj hrabrosti i inteligenciji otkriti nešto o vašem ljubimcu o čemu niste ni sanjali. Upoznat ćemo njemačku dogu Georgea, koji je preobrazio život bolesnoj 13-godišnjakinji iz Massachusettsa. Križanac labradora i njemačkog ovčara Ruger jedan je od najboljih pasa na svijetu za zaštitu životinja od lovokradica. U Philadelphiji je slijepa žena ponovno počela živjeti zahvaljujući svojoj novoj partnerici za trčanje. Na drugom kraju svijeta, u Namibiji, Jack Russell terijerka prava je super dadilja koja se brine za cijeli niz vrsta. U Keniji tim pasa svakodnevno patrolira i štiti ugrožene nosoroge od lovokradica. U Nacionalnom parku Glacier u SAD-u izvanredna graničarska ovčarka svojim urođenim sposobnostima štiti ljude od divljih životinja i divlje životinje od ljudi.
Istražit ćemo kako to da su psi inteligentni, odani i sposobni za svašta za što mi jednostavno nismo. Pokazat ćemo kako su nam njihov moćni njuh, snaga i izdržljivost i bezgranična želja za igrom omogućili da iskoristimo njihove prirodne sposobnosti i dobijemo impresivnu paletu pasa s izvanrednim poslovima!

1. epizoda: 

Upoznat ćemo njemačku dogu Georgea, koji je preobrazio život bolesnoj 13-godišnjakinji iz Massachusettsa. Bella Burton rodila se s Morquiovim sindromom - rijetkom i progresivnom bolešću gubitka mišića, koja joj veoma ograničava pokretnost. Prije tri godine Bella je jedva hodala i pred njom je bio život u kolicima. No svojom je snagom George, pas pomagač školovan za fizičku potporu ljudima s invaliditetom, omogućio Belli da opet hoda i sada je dovoljno snažna da može plivati i čak voziti bicikl.
Šestogodišnji Rocket, križanac graničarskog ovčara, bio je osuđen na smrt u azilu za napuštene životinje, no sad je važan član kalifornijske postrojbe za traženje preživjelih poslije potresa, orkana ili smrtonosnih blatnih bujica. On i njegov vodič vatrogasac Mike Stornetta jedan su od 69 potražnih timova sa psima u SAD-u koji se mogu odazvati u akciju kad je potrebno.
Križanac labradora i njemačkog ovčara Ruger jedan je od najboljih pasa za borbu protiv lovokradica. Na dužnosti je u Zambiji i detektira ilegalnu bjelokost i krijumčarene divlje životinje u borbi protiv lovokradica i trgovaca koji ugrožavaju afričke divlje životinje. No još je nevjerojatnije to što je Ruger slijep.
I na kraju smo u Italiji. Njufaundlender Reef poseban je pas za spašavanje iz vode. Danas na jezeru Garda Reef uči devetomjesečnog njemačkog ovčara Diesela vještine koje treba znati da bi se pridružio timu za spašavanje iz vode.</d></p><i><t>Dokument</t><w>https://tv.sms.cz/televize/hrt2/20201102/1460314351-Psi-s-vaznim-poslovima-1-5</w></i><x></x></a>
